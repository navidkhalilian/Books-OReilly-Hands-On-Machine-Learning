# سونامی یادگیری ماشین

در سال ۲۰۰۶، جفری هینتون و همکارانش مقاله‌ای منتشر کردند که در آن نشان دادند چگونه می‌توان یک شبکه عصبی عمیق را آموزش داد که قادر است اعداد دست‌نویس را با دقتی در حد پیشرفته‌ترین فناوری‌ها (بیشتر از ۹۸٪) تشخیص دهد. آن‌ها این تکنیک را «یادگیری عمیق» نامیدند. شبکه عصبی عمیق، مدلی (بسیار) ساده‌شده از لایه بیرونی مغز انسان است که از چندین لایه نورون مصنوعی تشکیل شده است.

در آن زمان، آموزش یک شبکه عصبی عمیق به طور گسترده‌ای غیرممکن تصور می‌شد و بیشتر پژوهشگران در اواخر دهه ۱۹۹۰ این ایده را کنار گذاشته بودند. این مقاله علاقه جامعه علمی را دوباره زنده کرد و به سرعت مقالات زیادی نشان دادند که یادگیری عمیق نه تنها ممکن است، بلکه قادر به انجام دستاوردهای شگفت‌انگیزی است که هیچ روش دیگری در یادگیری ماشین نمی‌تواند با آن رقابت کند (با کمک قدرت محاسباتی عظیم و حجم زیادی از داده‌ها). این هیجان به سرعت به حوزه‌های دیگر یادگیری ماشین نیز سرایت کرد.

ده سال بعد، یادگیری ماشین صنعت را تسخیر کرده بود و امروزه در قلب بسیاری از محصولات پیشرفته فناوری قرار دارد؛ مانند رتبه‌بندی نتایج جستجوی وب شما، قدرت‌بخشی به تشخیص گفتار در گوشی هوشمندتان، پیشنهاد ویدیوها و شاید حتی رانندگی خودروی شما.

# یادگیری ماشین در پروژه‌های شما

پس طبیعتاً شما نسبت به یادگیری ماشین هیجان‌زده‌اید و دوست دارید در این حوزه فعالیت کنید!  
شاید مایل باشید به ربات دست‌ساز خود یک مغز مستقل بدهید.یا قابلیت شناسایی چهره به آن بدهید.یا به آن یاد بدهید بتواند به اطراف حرکت کند.

یا شاید شرکت شما حجم عظیمی از داده‌ها دارد (مانند گزارش‌های کاربران، داده‌های مالی، داده‌های تولید، داده‌های حسگرهای ، آمار خطوط تماس، گزارش‌های منابع انسانی و غیره)، و به احتمال زیاد می‌توانید اطلاعات ارزشمند پنهان در این داده‌ها پیدا کنید، اگر بدانید دقیقاً کجا را باید جستجو کنید.  

با یادگیری ماشین می‌توانید کارهای خیلی زیادی را انجام دهید:  
- تقسیم‌بندی مشتریان و یافتن بهترین استراتژی بازاریابی برای هر گروه.  
- پیشنهاد محصولات به هر مشتری بر اساس خریدهای مشتریان مشابه.  
- تشخیص تراکنش‌هایی که احتمالاً جعلی هستند.  
- پیش‌بینی درآمد سال آینده.

این ایده بسیار خوبی است که به هر دلیلی شما تصمیم گرفته‌اید یادگیری ماشین را بیاموزید و از آن در پروژه‌هایتان استفاده کنید.

# هدف و رویکرد

این کتاب فرض می‌کند که شما تقریباً هیچ دانشی درباره یادگیری ماشین ندارید. هدف آن این است که مفاهیم، ابزارها و شهود لازم برای پیاده‌سازی برنامه‌هایی که قادر به یادگیری از داده‌ها هستند را به شما بدهد.

ما تعداد زیادی تکنیک را پوشش خواهیم داد، از ساده‌ترین و پرکاربردترین‌ها (مانند رگرسیون خطی) تا برخی از تکنیک‌های یادگیری عمیق که به‌طور منظم در مسابقات برنده می‌شوند.برای این کار، ما از فریمورک‌های پایتون آماده برای تولید استفاده خواهیم کرد:

-**کتابخانه Scikit-Learn** :استفاده از آن بسیار آسان است، اما در عین حال بسیاری از الگوریتم‌های یادگیری ماشین را به شکل بهینه پیاده‌سازی می‌کند و نقطه شروع عالی برای یادگیری یادگیری ماشین محسوب می‌شود. این کتابخانه در سال ۲۰۰۷ توسط دیوید کورنوپو ساخته شده و اکنون توسط تیمی از پژوهشگران مؤسسه فرانسوی تحقیق در علوم کامپیوتر و اتوماسیون (Inria) نگهداری می‌شود.
- **کتابخانه TensorFlow** کتابخانه‌ای پیچیده‌تر برای محاسبات عددی توزیع‌شده است. این امکان را فراهم می‌کند تا شبکه‌های عصبی بسیار بزرگ با توزیع محاسبات بر روی صدها سرور مجهز به چندین GPU (واحد پردازش گرافیکی) به طور مؤثر آموزش داده و اجرا شوند. تنسورفلو (TF) توسط گوگل توسعه یافته و از بسیاری از کاربردهای یادگیری ماشین در مقیاس بزرگ پشتیبانی می‌کند. این کتابخانه در نوامبر ۲۰۱۵ متن‌باز شد و نسخه ۲.۰ آن در سپتامبر ۲۰۱۹ منتشر گردید.
- **کتابخانه Keras** یک API سطح بالا برای یادگیری عمیق است که آموزش و اجرای شبکه‌های عصبی را بسیار ساده می‌کند. Keras همراه با TensorFlow عرضه می‌شود و تمام محاسبات سنگین را بر عهده TensorFlow می‌گذارد.

این کتاب رویکردی کاربردی دارد و با ارائه مثال‌های عملی و ملموس، به شما کمک می‌کند تا با کمترین تئوری، فهمی شهودی و عمیق از یادگیری ماشین پیدا کنید.
